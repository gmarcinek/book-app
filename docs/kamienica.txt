Kamienica 59 (2007-2013)

Miejsce
Na wschód od Ogrodu Saskiego w Lublinie w pierwszą bramę w lewo za Rossmanem.
Obskurwiałe podwórko, kilka śmietników, stado chudych kotów, obszczany zaułek i
sypiące się tynki. Rok 1909.  To jeszcze nie melina. Czynsz niski, rachunki nie zawsze
trzeba płacić. Standard dla jednych za niski, dla innych w sam raz. 300 złotych +
rachunki i można żyć. Wszędzie blisko. Do urzędu blisko, na pocztę blisko, do kina
blisko, no i do knajpy też blisko. O tym to wszystko będzie. O knajpie i o
kamienicznym śnie.

Dach
Droga na dach jest dostępna z naszego mieszkania, bo krata blokuje tylko niższe
piętra. Dach jest miejscem wyjątkowym i dość regularnie odwiedzanym. Można tam
zjeść śniadanie, wypić wino, obejrzeć wschód słońca, poleżeć lub cokolwiek innego,
bo jest to bardzo przyjemne miejsce.
Miejsca prywatne / Private area
Kiedy zapłonie kosz pełen śmieci, najpierw wyjmij z płomieni zbiornik z propanem, potem
biegiem do łazienki nalewać wody w miski. Dobrze jeśli jest ktoś w domu, to pomoże. Jeśli
czujesz dym palonego plastiku i nie rozumiesz skąd on się bierze, lepiej wejdź do cudzego
pokoju, bo może to farelka przykryta kołdrą dogorywa rzężąc ostatkiem sił. To co, że już nie ma
obudowy, która spływając przetopiła karimatę i wykładzinę do gołego drewna...

Ludzie
Mieszkamy tu sobie bezkarnie słuchając głośnej muzyki nocą. Grube mury i sąsiedzi
nie słyszą. Policja jeśli tu przyjedzie, to nie po to, aby kończyć trzy równoległe
imprezy, które akurat się odbywają. Oni raczej przyjadą, jak tu sąsiad sąsiadkę okłada
deską lub dusi. Ale nas to nie dotyczy, nam to się nie podoba. Takie klimaty szybko
stąd wylatują. My jesteśmy normalni ludzie panie.

Kamienica Cudów
Pod Piątką sąsiedzi założyli galerię Kamienica Cudów, gdzie odbyło się sporo wystaw
cieszących się sporą popularnością.

Życie
Przepis na tort mi się nie przyda, bo nie mam piekarnika. Tort zjem w cukierni. Nie
mam telewizora, ale nie potrzebny mi bo kablówki również nie mam. Gaz odłączyli
kilka lat temu więc butla i elektryczny czajnik tu pracują często. Internetu też nie da
rady podłączyć ale jakoś sobie radzimy. Cieszmy się że jest prąd i zimą można się
ogrzać, umyć i pograć w grę. Mięso psuje się szybko bez lodówki więc po czterech
latach w końcu mamy lodówkę; dwudziestoletnią, ale jednak. Całe mieszkanie ma 147
metrów i trudno je ogrzać. Ogrzewamy więc tylko swoje pokoje i może czasem
korytarz przy kiblu bo deska zimna jak podłoga. To są już rytuały. Cieszmy się że nie
palimy węglem. Inni mają gorzej.

Praca
Pracowało się tu i tam. Najlepsza praca była na ulicy z ogniem. Papraliśmy się w tym
razem z Krzyśkiem. Był kontakt z widzem, z człowiekiem. Bezpośredni jeśli chodzi o
zbieranie kasy po występie. Na studiach w czasach kawalerskich, ale potem też to
świetna alternatywa od Tesco. Można powiedzieć, że sobie radziliśmy i to całkiem
nieźle. Kilka własnych patentów i wio.
Wojna domowa / Ciwil war
Niby dzieli nas tylko ściana, ale mur ten jest ze zbrojonego betonu grubego na metry.
Albo ja albo ty. Kto ma więcej determinacji. Podpierdolisz mi cukier? Spoko, ja
uszczknę twojej mąki. Kto wie? Może nawet wyjem ci ser... jak szczur, jak mysz jak
pieprzony szkodnik, choć brzydzę się tym, brzydzę się potem siebie, ale nie ma
wyjścia...

Alkohol
Zostawię te zdjęcia bez podpisów. Tak było, tak właśnie bywało i bywa nadal.
Alkohol jest nierozłączny z kamienicą. Kamienica bez alkoholu nie istnieje jeśli się
zastanowić.

Quo vadis
Sylwestry były zdecydowanie za silne, albo my zbyt słabi. Kompletny brak
opanowania, szczególnie przy początkowych edycjach wydarzenia. Później
zaniechaliśmy tych eventów ze względu na zbyt duże zniszczenia i moralny niesmak,
który niweczył nawet najszczytniejsze obietnice noworoczne. Ja żyję tylko dlatego, że
złapali mnie koledzy zanim zjechałem z oblodzonego dachu.

Reszta / The Rest
To co nie weszło do czterech działów, ale było wartościowe umieszczam w tej sekcji
jako dopełnienie.  Sikający z okna; nawalony manekin który się powiesił przez okno;
obesrane do nieprzyzwoitości parapety i walka z przygłupimi gołębiami, wandale
niszczący sygnalizację świetlną, amant co wypadł z okna czwartego piętra i przeżył,
mroźna zima i inne halucynacje...